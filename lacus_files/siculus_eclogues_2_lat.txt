Intactam Crocalen puer Astacus et puer Idas, Idas lanigeri dominus gregis, Astacus horti, dilexere diu, formosus uterque nec impar voce sonans. hi cum terras gravis ureret aestas, ad gelidos fontes et easdem forte sub umbras conveniunt dulcique simul contendere cantu pignoribusque parant: placet, hic ne vellera septem, ille sui victus ne messem vindicet horti et magnum certamen erat sub iudice Thyrsi. adfuit omne genus pecudum, genus omne ferarum et quodcumque vagis altum ferit aera pennis. convenit umbrosa quicumque sub ilice lentas pascit oves, Faunusque pater Satyrique bicornes adfuerunt sicco Dryades pede, Naides udo, et tenuere suos properantia flumina cursus desistunt tremulis incurrere frondibus Euri altaque per totos fecere silentia montes: omnia cessabant, neglectaque pascua tauri calcabant, illis etiam certantibus ausa est daedala nectareos apis intermittere flores. iamque sub annosa medius consederat umbra Thyrsis et o pueri me iudice pignora dixit irrita sint moneo: satis hoc mercedis habeto, si laudem victor, si fert opprobria victus. et nunc alternos magis ut distinguere cantus possitis, ter quisque manus iactate micantes. nec mora: decernunt digitis, prior incipit Idas.
me Silvanus amat, dociles mihi donat avenas et mea frondenti circumdat tempora taeda. ille etiam parvo dixit mihi non leve carmen: iam levis obliqua crescit tibi fistula canna.
at mihi Flora comas pallenti gramine pingit et matura mihi Pomona sub arbore ludit. accipe dixerunt Nymphae puer, accipe fontes: iam potes irriguos nutrire canalibus hortos.
me docet ipsa Pales cultum gregis, ut niger albae terga maritus ovis nascenti mutet in agna, quae neque diversi speciem servare parentis possit et ambiguo testetur utrumque colore.
non minus arte mea mutabilis induit arbos ignotas frondes et non gentilia poma: ars mea nunc malo pira temperat et modo cogit insita praecoquibus subrepere persica prunis.
me teneras salices iuvat aut oleastra putare et gregibus portare novis, ut carpere frondes condiscant primoque recidere gramina morsu, ne depulsa vagas quaerat fetura parentes.
at mihi cum fulvis radicibus arida tellus pangitur, irriguo perfunditur area fonte et satiatur aqua, sucos ne forte priores languida mutata quaerant plantaria terra.
o si quis Crocalen deus afferat! hunc ego terris, hunc ego sideribus solum regnare fatebor secernamque nemus dicamque: sub arbore numen hac erit ite procul sacer est locus ite profani.
urimur in Crocalen: si quis mea vota deorum audiat, huic soli, virides qua gemmeus undas fons agit et tremulo percurrit lilia rivo, inter pampineas ponetur faginus ulmos.
ne contemne casas et pastoralia tecta: rusticus est, fateor, sed non et barbarus Idas. saepe vaporato mihi cespite palpitat agnus, saepe cadit festis devota Parilibus agna.
non quoque pomiferi laribus consuevimus horti mittere primitias et fingere liba Priapo, rorantesque favos damus et liquentia mella nec fore grata minus, quam si caper imbuat aras.
mille sub uberibus balantes pascimus agnas, totque Tarentinae praestant mihi vellera matres per totum niveus premitur mihi caseus annum: si venias, Crocale, totus tibi serviet hornus.
qui numerare velit quam multa sub arbore nostra poma legam, tenues citius numerabit harenas. semper holus metimus, nec bruma nec impedit aestas: si venias, Crocale, totus tibi serviet hortus.
quamvis siccus ager languentes excoquat herbas, sume tamen calathos nutanti lacte coactos: vellera tunc dabimus, cum primum tempus apricum surget et a tepidis fiet tonsura Kalendis.
at nos, quos etiam praetorrida munerat aestas, mille renidenti dabimus tibi cortice Chias, castaneasque nuces totidem, cum sole Decembri maturis nucibus virides rumpentur echinni.
num, precor, informis videor tibi? num gravis annis? decipiorque miser, quotiens mollissima tango ora manu primique sequor vestigia floris nescius et gracili digitos lanugine fallo?
fontibus in liquidis quotiens me conspicor, ipse admiror totiens. etenim sic flore iuventae induimur vultus, ut in arbore saepe notavi cerea sub tenui lucere cydonia lana.
carmina poscit amor, nec fistula cedit amori. sed fugit ecce dies revocatque crepuscula vesper. hinc tu, Daphni, greges, illinc agat Alphesiboeus.
iam resonant frondes, iam cantibus obstrepit arbos: i procul, o Doryla, plenumque reclude canalem, et sine iam dudum sitientes irriget hortos.
vix ea finierant, senior cum talia Thyrsis: este pares et ob hoc concordes vivite nam vos et decor et cantus et amor sociavit et aetas.
