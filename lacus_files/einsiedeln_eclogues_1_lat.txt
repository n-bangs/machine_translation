Te, formose Mida, iam dudum nostra requirunt iurgia: da vacuam pueris certantibus aurem.
haud moror et casti nemoris secreta voluptas invitat calamos: imponite lusibus artem.
praemia si cessant, artis fiducia muta est.
sed nostram durare fidem duo pignora cogent: vel caper ille, nota frontem qui pingitur alba, vel levis haec et mobilibus circumdata bullis fistula, silvicolae munus memorabile Fauni.
sive caprum mavis vel Fauni ponere munus, elige utrum perdas sed erit, puto, certius omen fistula damnato iam nunc pro pignore dempta.
quid iuvat insanis lucem consumere verbis? iudicis e gremio victoris gloria surgat.
praeda mea est, quia Caesareas me dicere laudes mens iubet: huic semper debetur palma labori.
et mi sidereo cor movit Cynthius ore laudatamque chelyn iussit variare canendo.
pergite, io pueri, promissum reddere carmen sic vos cantantes deus adiuvet! incipe, Lada, tu prior alternus Thamyras imponet honorem.
maxime divorum caelique aeterna potestas, seu tibi, Phoebe, placet temptare loquentia fila et citharae modulis primordia iungere mundi carmine uti virgo furit et canit ore coacto, fas mihi sit vidisse deos, fas prodere mundum: seu caeli mens illa fuit seu solis imago, dignus utroque stetit ostro clarus et auro intonuitque manu. talis divina potestas quae genuit mundum septemque intexuit oris artificis zonas et totas miscet amore. talis Phoebus erat, cum laetus caede draconis docta repercusso generavit carmina plectro: caelestes ulli si sunt, hac voce loquuntur! venerat ad modulos doctarum turba sororum. . . .
huc huc, Pierides, volucri concedite saltu: hic Heliconis opes florent, hic vester Apollo est! tu quoque Troia sacros cineres ad sidera tolle atque Agamemnoniis opus hoc ostende Mycenis! iam tanti cecidisse fuit! gaudete, ruinae, et laudate rogos: vester vos tollit alumnus! plurima barba albaque caesaries pleno radiabat honore. ergo ut divinis implevit vocibus aures, candida flaventi discinxit tempora vitta Caesareumque caput merito velavit amictu. haud procul Iliaco quondam non segnior ore stabat et ipsa suas delebat Mantua cartas.
