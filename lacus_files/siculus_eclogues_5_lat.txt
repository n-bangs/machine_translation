Forte Micon senior Canthusque, Miconis alumnus, torrentem patula vitabant ilice solem, cum iuveni senior praecepta daturus alumno talia verba refert tremulis titubantia labris:
quas errare vides inter dumeta capellas canaque lascivo concidere gramina morsu, Canthe puer, quos ecce greges a monte remotos cernis in aprico decerpere gramina campo, hos tibi do senior iuveni pater: ipse tuendos accipe. iam certe potes insudare labori, iam pro me gnavam potes exercere iuventam.
adspicis ut nobis aetas iam mille querellas afferat et baculum premat inclinata senectus? sed qua lege regas et amantes lustra capellas et melius pratis errantes mollibus agnas, percipe. vere novo, cum iam tinnire volucres incipient nidosque reversa lutabit hirundo, protinus hiberno pecus omne movebis ovili. tunc etenim melior vernanti germine silva pullat et aestivas reparabilis incohat umbras, tunc florent saltus viridisque renascitur annus, tunc Venus et calidi scintillat fervor amoris lascivumque pecus salientes accipit hircos. sed non ante greges in pascua mitte reclusos, quam fuerit placata Pales. tum cespite vivo pone focum geniumque loci Faunumque Laresque salso farre voca tepidos tunc hostia cultros imbuat: hac etiam, dum vivit, ovilia lustra. nec mora, tunc campos ovibus, dumeta capellis orto sole dabis, simul hunc transcendere montem coeperit ac primae spatium tepefecerit horae. at si forte vaces, dum matutina relaxat frigora sol, tumidis spumantia mulctra papillis implebit quod mane fluet rursusque premetur mane quod occiduae mulsura redegerit horae. parce tamen fetis: ne sint compendia tanti, destruat ut niveos venalis caseus agnos nam tibi praecipuo fetura coletur amore. te quoque non pudeat, cum serus ovilia vises, si qua iacebit ovis partu resoluta recenti, hanc umeris portare tuis natosque tepenti ferre sinu tremulos et nondum stare paratos. nec tu longinquas procul a praesepibus herbas nec nimis amotae sectabere pabula silvae, dum peragit vernum Iovis inconstantia tempus. veris enim dubitanda fides: modo fronte serena blandius arrisit, modo cum caligine nimbos intulit et miseras torrentibus abstulit agnas.
at cum longa dies sitientes afferet aestus nec fuerit variante deo mutabile caelum, iam silvis committe greges, iam longius herbas quaere sed ante diem pecus exeat: umida dulces efficit aura cibos, quotiens fugientibus euris frigida nocturno tanguntur pascua rore et matutinae lucent in gramine guttae. at simul argutae nemus increpuere cicadae, ad fontem compelle greges nec protinus herbas et campos permitte sequi, sed protegat illos interea veteres quae porrigit aesculus umbras. verum ubi declini iam nona tepescere sole incipiet seraeque videbitur hora merendae, rursus pasce greges et opacos desere lucos. nec prius aestivo pecus includatur ovili, quam levibus nidis somnos captare volucris cogitet et tremulo queribunda fritinniat ore.
cum iam tempus erit maturas demere lanas, sucida iam tereti constringere vellera iunco, hircorumque iubas et olentes caedere barbas, ante tamen secerne pecus gregibusque notatis consimiles include comis, ne longa minutis, mollia ne duris coeant, ne candida fuscis. sed tibi cum vacuas posito velamine costas denudavit ovis, circumspice, ne sit acuta forpice laesa cutis, tacitum ne pustula virus texerit occulto sub vulnere: quae nisi ferro rumpitur, a! miserum fragili rubigine corpus arrodet sanies et putria contrahet ossa. providus hoc moneo viventia sulphura tecum et scillae caput et virosa bitumina portes, vulneribus laturus opem nec Brutia desit pix tibi: tu liquido picis unguine terga memento, si sint rasa, linas. vivi quoque pondera melle argenti coquito lentumque bitumen aheno, impressurus ovi tua nomina nam tibi lites auferet ingentes lectus possessor in armo.
nunc etiam, dum siccus ager, dum fervida tellus, dum rimosa palus et multo torrida limo aestuat et fragiles nimium sol pulverat herbas, lurida conveniet succendere galbana septis et tua cervino lustrare mapalia fumo. obfuit ille malis odor anguibus: ipse videbis serpentum cecidisse minas: non stringere dentes ulla potest uncos, sed inani debilis ore marcet et obtuso iacet exarmata veneno.
nunc age vicinae circumspice tempora brumae qua ratione geras. aperit cum vinea sepes et portat lectas securus circitor uvas, incipe falce nemus vivasque recidere frondes. nunc opus est teneras summatim stringere virgas, nunc hiemi servare comas, dum permanet umor, dum viret et tremulas non excutit Africus umbras. has tibi conveniet tepidis fenilibus olim promere, cum pecudes extremus clauserit annus. hac tibi nitendum est, labor hic in tempore noster, gnavaque sedulitas redit et pastoria virtus. ne pigeat ramos siccis miscere recentes et sucos adhibere novos, ne torrida nimbis instet hiemps nimioque gelu nivibusque coactis incursare vetet nemus et constringere frondes tu tamen aut leves hederas aut molle salictum valle premes media. sitis est pensanda tuorum, Canthe, gregum viridante cibo: nihil aridus illis, ingenti positus quamvis strue, prosit acervus, virgea si desint liquido turgentia suco et quibus est aliquid plenae vitale medullae. praecipue gelidum stipula cum fronde caduca sterne solum, ne forte rigor penetrabile corpus urat et interno vastet pecuaria morbo.
plura quidem meminisse velim, nam plura supersunt. sed iam sera dies cadit et iam sole fugato frigidus aestivas impellit Noctifer horas.
