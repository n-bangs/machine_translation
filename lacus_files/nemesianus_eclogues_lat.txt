Dum fiscella tibi fluviali, Tityre, iunco texitur et raucis immunia rura cicadis, incipe, si quod habes gracili sub harundine carmen compositum. nam te calamos inflare labello Pan docuit versuque bonus tibi favit Apollo. incipe, dum salices haedi, dum gramina vaccae detondent, viridique greges permittere campo dum ros et primis suadet clementia solis.
hos annos canamque comam, vicine Timeta, tu iuvenis carusque deis in carmina cogis? diximus et calamis versus cantavimus olim, dum secura hilares aetas ludebat amores. nunc album caput et veneres tepuere sub annis, iam mea ruricolae dependet fistula Fauno. te nunc rura sonant nuper nam carmine victor risisti calamos et dissona flamina Mopsi iudice me. mecum senior Meliboeus utrumque audierat laudesque tuas sublime ferebat quem nunc emeritae permensum tempora vitae secreti pars orbis habet mundusque piorum. quare age, si qua tibi Meliboei gratia vivit, dicat honoratos praedulcis tibia manes.
et parere decet iussis et grata iubentur. namque fuit dignus senior, quem carmine Phoebus Pan calamis, fidibus Linus aut Oeagrius Orpheus concinerent totque acta viri laudesque sonarent. sed quia tu nostrae laudem deposcis avenae, accipe quae super haec cerasus, quam cernis ad amnem, continet, inciso servans mea carmina libro.
dic age sed nobis ne vento garrula pinus obstrepat, has ulmos potius fagosque petamus.
hic cantare libet virides nam subicit herbas mollis ager lateque tacet nemus omne: quieti adspice ut ecce procul decerpant gramina tauri. omniparens aether et rerum causa, liquores, corporis et genetrix tellus, vitalis et aer, accipite hos cantus atque haec nostro Meliboeo mittite, si sentire datur post fata quietis. nam si sublimes animae caelestia templa sidereasque colunt sedes mundoque fruuntur, tu nostros adverte modos, quos ipse benigno pectore fovisti, quos tu, Meliboee, probasti. longa tibi cunctisque diu spectata senectus felicesque anni nostrique novissimus aevi circulus innocuae clauserunt tempora vitae. nec minus hinc nobis gemitus lacrimaeque fuere quam si florentes mors invida carperet annos nec tenuit tales communis causa querellas. heu, Meliboee, iaces mortali frigore segnis lege hominum, caelo dignus canente senecta concilioque deum. plenum tibi ponderis aequi pectus erat. tu ruricolum discernere lites adsueras, varias patiens mulcendo querellas. sub te iuris amor, sub te reverentia iusti floruit, ambiguos signavit terminus agros. blanda tibi vultu gravitas et mite serena fronte supercilium, sed pectus mitius ore. tu calamos aptare labris et iungere cera hortatus duras docuisti fallere curas nec segnem passus nobis marcere iuventam saepe dabas meritae non vilia praemia Musae. saepe etiam senior, ne nos cantare pigeret, laetus Phoebea dixisti carmen avena. felix o Meliboee, vale! tibi frondis odorae munera dat lauros carpens ruralis Apollo dant Fauni, quod quisque valet, de vite racemos, de messi culmos omnique ex arbore fruges dat grandaeva Pales spumantia cymbia lacte, mella ferunt Nymphae, pictas dat Flora coronas: manibus hic supremus honos. dant carmina Musae, carmina dant Musae, nos et modulamur avena: silvestris te nunc platanus, Meliboee, susurrat, te pinus reboat te quicquid carminis Echo respondet silvae te nostra armenta loquuntur. namque prius siccis phocae pascentur in arvis hirsutusque freto vivet leo, dulcia mella sudabunt taxi, confusis legibus anni messem tristis hiemps, aestas tractabit olivam, ante dabit flores autumnus, ver dabit uvas, quam taceat, Meliboee, tuas mea fistula laudes.
perge, puer, coeptumque tibi ne desere carmen. nam sic dulce sonas, ut te placatus Apollo provehat et felix dominam perducat in urbem. iamque hic in silvis praesens tibi fama benignum stravit iter, rumpens livoris nubila pennis.
sed iam sol demittit equos de culmine mundi, flumineos suadens gregibus praebere liquores.
