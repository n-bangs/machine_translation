Serus ades, Lycida: modo Nyctilus et puer Alcon certavere sub his alterno carmine ramis iudice me, sed non sine pignore. Nyctilus haedos iuncta matre dedit catulum dedit ille leaenae iuravitque genus, sed sustulit omnia victor.
Nyctilon ut cantu rudis exsuperavit Alcon, Astyle, credibile est, si vincat acanthida cornix, vocalem superet si dirus aedona bubo.
non potiar Petale, qua nunc ego maceror una, si magis aut docili calamorum Nyctilus arte aut cantu magis est quam vultu proximus illi.
iam non decipior: te iudice pallidus alter venit et hirsuta spinosior hystrice barbam candidus alter erat levique decentior ovo et ridens oculis crinemque simillimus auro, qui posset dici, si non cantaret, Apollo.
o Lycida, si quis tibi carminis usus inesset, tu quoque laudatum nosses Alcona probare.
vis igitur, quoniam nec nobis, improbe, par es, ipse tuos iudex calamos committere nostris? vis conferre manum? veniat licet arbiter Alcon.
vincere tu quemquam? vel te certamine quisquam dignetur, qui vix stillantes, aride, voces rumpis et expellis male singultantia verba?
fingas plura licet: nec enim potes, improbe, vera exprobrare mihi, sicut tibi multa Lycotas. sed quid opus vana consumere tempora lite? ecce venit Mnasyllus: erit nisi forte recusas arbiter inflatis non credulus, improbe, verbis.
malueram, fateor, vel praedamnatus abire quam tibi certanti partem committere vocis. ne tamen hoc impune feras: en adspicis illum, candida qui medius cubat inter lilia, cervum? quamvis hunc Petale mea diligat, accipe victor. scit frenos et ferre iugum sequiturque vocantem credulus et mensae non improba porrigit ora. adspicis, ut fruticat late caput utque sub ipsis cornibus et tereti pendent redimicula collo? adspicis, ut niveo frons irretita capistro lucet et a dorso, quae totam circuit alvum, alternat vitreas lateralis cingula bullas? cornua subtiles ramosaque tempora molles implicuere rosae rutiloque monilia torque extrema cervice natant, ubi pendulus apri dens sedet et nivea distinguit pectora luna. hunc, sicutque vides, pignus, Mnasylle, paciscor pendere, dum sciat hic se non sine pignore vinci.
terreri, Mnasylle, suo me munere credit: adspice, quam timeam! genus est, ut scitis, equarum non vulgare mihi quarum de sanguine ponam velocem Petason, qui gramina matre relicta nunc primum teneris libavit dentibus: illi terga sedent, micat acre caput, sine pondere cervix, pes levis, adductum latus, excelsissima frons est, et tornata brevi substringitur ungula cornu, ungula, qua viridi sic exsultavit in arvo, tangeret ut fragiles, sed non curvaret, aristas: hunc dare, si vincar, silvestria numina iuro.
et vacat et vestros cantus audire iuvabit. iudice me sane contendite, si libet: istic protinus ecce torum fecere sub ilice Musae.
sed, ne vicini nobis sonus obstrepat amnis, gramina linquamus ripamque volubilis undae. namque sub exeso raucum mihi pumice lymphae respondent et obest arguti glarea rivi.
si placet, antra magis vicinaque saxa petamus, saxa, quibus viridis stillanti vellere muscus dependet scopulisque cavum sinuantibus arcum imminet exesa veluti testudine concha.
venimus et tacito sonum mutavimus antro: seu residere libet, dabit ecce sedilia tophus, ponere seu cubitum, melior viret herba tapetis. nunc mihi seposita reddantur carmina lite nam vicibus teneros malim cantetis amores: Astyle, tu Petalen, Lycida, tu Phyllida lauda.
tu modo nos illis iam nunc, Mnasylle, precamur auribus accipias, quibus hunc et Acanthida nuper diceris in silva iudex audisse Thalea.
non equidem possum, cum provocet iste, tacere. rumpor enim, Mnasylle: nihil nisi iurgia quaerit. audiat aut dicat, quoniam cupit hoc mihi certe dulce satis fuerit, Lycidam spectare trementem, dum te teste palam sua crimina pallidus audit.
me, puto, vicinus Stimicon, me proximus Aegon hos inter frutices tacite risere volentem oscula cum tenero simulare virilia Mopso.
fortior o utinam nondum Mnasyllus adesset! efficerem, ne te quisquam tibi turpior esset.
quid furitis, quo vos insania tendere iussit? si vicibus certare placet sed non ego vobis arbiter: hoc alius possit discernere iudex! et venit ecce Micon, venit et vicinus Iollas: litibus hi vestris poterunt imponere finem.
