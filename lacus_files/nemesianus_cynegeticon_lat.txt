Venandi cano mille vias hilaresque labores discursuque citos, securi proelia ruris, pandimus. Aonio iam nunc mihi pectus ab oestro aestuat: ingentes Helicon iubet ire per agros, Castaliusque mihi nova pocula fontis alumno ingerit et late campos metatus apertos imponitque iugum vati retinetque corymbis implicitum ducitque per avia, qua sola numquam trita rotis. iuvat aurato procedere curru et parere deo: virides en ire per herbas imperat: intacto premimus vestigia musco et, quamvis cursus ostendat tramite noto obvia Calliope faciles, insistere prato complacitum, rudibus qua luceat orbita sulcis. nam quis non Nioben numeroso funere maestam
iam cecinit? quis non Semelen ignemque iugalem letalemque simul novit de paelicis aestu? quis magno recreata tacet cunabula Baccho, ut pater omnipotens maternos reddere menses dignatus iusti complerit tempora partus? sunt qui sacrilego rorantes sanguine thyrsos nota nimis dixisse velint, qui vincula Dirces Pisaei tori legem Danaique cruentum imperium sponsasque truces sub foedere primo dulcia funereis mutantes gaudia taedis. Biblidos indictum nulli scelus impia Myrrhae conubia et saevo violatum crimine patrem novimus, utque Arabum fugiens cum carperet arva ivit in arboreas frondes animamque virentem. sunt qui squamosi referant fera sibila Cadmi stellatumque oculis custodem virginis Ius Herculeosque velint semper numerare labores miratumque rudes se tollere Terea pinnas post epulas, Philomela, tuas sunt ardua mundi qui male temptantem curru Phaethonta loquantur exstinctasque canant emisso fulmine flammas fumantemque Padum, Cycnum plumamque senilem et flentes semper germani funere silvas. Tantalidum casus et sparsas sanguine mensas condentemque caput visus Titana Mycenis horrendasque vices generis dixere priores. Colchidos iratae sacris imbuta venenis munera non canimus pulchraeque incendia glauces, non crinem Nisi, non saevae pocula Circes, nec nocturna pie curantem busta sororem: haec iam magnorum praecepit copia vatum, omnis et antiqui vulgata est fabula saecli. nos saltus viridesque plagas camposque patentes
scrutamur totisque citi discurrimus arvis et varias cupimus facili cane sumere praedas nos timidos lepores, imbelles figere dammas audacesque lupos, vulpem captare dolosam gaudemus nos flumineas errare per umbras malumus et placidis ichneumona quaerere ripis inter harundineas segetes faelemque minacem arboris in trunco longis praefigere telis implicitumque sinu spinosi corporis erem ferre domum talique placet dare lintea curae, dum non magna ratis, vicinis sueta moveri litoribus tutosque sinus percurrere remis, nunc primum dat vela notis portusque fideles linquit et Adriacas audet temptare procellas. mox vestros meliore lyra memorare triumphos
accingar, divi fortissima pignora Cari, atque canam nostrum geminis sub finibus orbis litus et edomitas fraterno numine gentes, quae Rhenum Tigrimque bibunt Ararisque remotum principium Nilique vident in origine fontem nec taceam, primum quae nuper bella sub Arcto felici, Carine, manu confeceris, ipso paene prior genitore deo, utque intima frater Persidos et veteres Babylonos ceperit arces, ultus Romulei violata cacumina regni imbellemque fugam referam clausasque pharetras Parthorum laxosque arcus et spicula nulla. haec vobis nostrae libabunt carmina Musae,
cum primum vultus sacros, bona numina terrae, contigerit vidisse mihi: iam gaudia vota temporis impatiens sensus spretorque morarum praesumit videorque mihi iam cernere fratrum augustos habitus, Romam clarumque senatum et fidos ad bella duces et milite multo agmina, quis fortes animat devotio mentes: aurea purpureo longe radiantia velo signa micant sinuatque truces levis aura dracones. tu modo, quae saltus placidos silvasque pererras,
Latonae, Phoebe, magnum decus, heia age suetos sume habitus arcumque manu pictamque pharetram suspende ex umeris sint aurea tela, sagittae candida puniceis aptentur crura cothurnis sit chlamys aurato multum subtegmine lusa corrugesque sinus gemmatis balteus artet nexibus implicitos cohibe diademate crines. tecum Naiades faciles viridique iuventa pubentes Dryades Nymphaeque, unde amnibus umor, adsint, et docilis decantet Oreadas Echo. duc age, diva, tuum frondosa per avia vatem: te sequimur, tu pande domos et lustra ferarum. huc igitur mecum, quisquis percussus amore venandi damnas lites pavidos que tumultus civilesque fugis strepitus bellique fragores nec praedas avido sectaris gurgite ponti. principio tibi cura canum non segnis ab anno
incipiat primo, cum Ianus, temporis auctor, pandit inocciduum bis senis mensibus aevum. elige tunc cursu facilem facilemque recursu, seu Lacedaemonio natam seu rure Molosso, non humili de gente canem. sit cruribus altis, sit rigidis, multamque trahat sub pectore lato costarum sub fine decenter prona carinam, quae sensim rursus sicca se colligat alvo, renibus ampla satis validis diductaque coxas, cuique nimis molles fluitent in cursibus aures. huic parilem submitte marem, sic omnia magnum, dum superant vires, dum laeto flore iuventas corporis et venis primaevis sanguis abundat. namque graves morbi subeunt segnisque senectus, invalidamque dabunt non firmo robore prolem. sed diversa magis feturae convenit aetas: tu bis vicenis plenum iam mensibus acrem in venerem permitte marem sit femina, binos quae tulerit soles. haec optima cura iugandis. mox cum se bina formarit lampade Phoebe ex quo passa marem genitalia viscera turgent, fecundos aperit partus matura gravedo, continuo largaque vides strepere omnia prole. sed, quamvis avidus, primos contemnere partus malueris mox non omnes nutrire minores. nam tibi si placitum populosos pascere fetus, iam macie tenues sucique videbis inanes pugnantesque diu, quisnam prior ubera lambat, distrahere invalidam lassato viscere matrem. sin vero haec cura est, melior ne forte necetur abdaturve domo, catulosque probare voluntas, quis nondum gressus stabiles neque lumina passa luciferum videre iubar, quae prodidit usus percipe et intrepidus spectatis annue dictis. pondere nam catuli poteris perpendere vires corporibus leves gravibus praenoscere cursu. quin et flammato ducatur linea longe circuitu signet habilem vapor igneus orbem, impune ut medio possis consistere circo: huc omnes catuli, huc indiscreta feratur turba: dabit mater partus examen, honestos iudicio natos servant trepidoque periclo. nam postquam conclusa videt sua germina flammis, continuo saltu transcendens fervida zonae vincla, rapit rictu primum portatque cubili, mox alium, mox deinde alium. sic conscia mater segregat egregiam subolem virtutis amore. hos igitur genetrice simul iam vere sereno molli pasce sero passim nam lactis abundans tempus adest, albent plenis et ovilia mulctris , interdumque cibo cererem cum lacte ministra, fortibus ut sucis teneras complere medullas possint et validas iam tunc promittere vires. sed postquam Phoebus candentem fervidus axem
contigerit tardasque vias Cancrique morantis sidus init, tunc consuetam minuisse saginam profuerit tenuesque magis retinere cibatus, ne gravis articulos depravet pondere moles. nam tum membrorum nexus nodosque relaxant infirmosque pedes et crura natantia ponunt, tunc etiam niveis armantur dentibus ora. sed neque conclusos teneas neque vincula collo impatiens circumdederis noceasque futuris cursibus imprudens. catulis nam saepe remotis aut vexare trabes, laceras aut mandere valvas mens erit, et teneros torquent conatibus artus obtunduntve novos arroso robore dentes aut teneros duris impingunt postibus ungues mox cum iam validis insistere cruribus aetas passa, quater binos volvens ab origine menses, illaesis catulos spectaverit undique membris, tunc rursus miscere sero Cerealia dona conveniet fortemque dari de frugibus escam. libera tunc primum consuescant colla ligari concordes et ferre gradus clausique teneri. iam cum bis denos Phoebe reparaverit ortus, incipe non longo catulos producere cursu, sed parvae vallis spatio septove novali. his leporem praemitte manu, non viribus aequis nec cursus virtute parem, sed tarda trahentem membra, queant iam nunc faciles ut sumere praedas. nec semel indulge catulis moderamina cursus, sed donec validos etiam praevertere suescant exerceto diu venandi munere, cogens discere et emeritae laudem virtutis amare. nec non consuetae norint hortamina vocis, seu cursus revocent, iubeant seu tendere cursus. quin etiam docti victam contingere praedam exanimare velint tantum, non carpere sumptam. sic tibi veloces catulos reparare memento semper et in parvos iterum protendere curas. nam tristes morbi, scabies et sordida venis saepe venit multamque canes discrimine nullo dant stragem: tu sollicitos impende labores et sortire gregem suffecta prole quotannis. quin acidos Bacchi latices Tritonide oliva admiscere decet catulosque canesque maritas unguere profuerit tepidoque ostendere soli, auribus et tineas candenti pellere cultro. est etiam canibus rabies, letale periclum.
quod seu caelesti corrupto sidere manat, cum segnes radios tristi iaculatur ab aethra Phoebus et attonito pallens caput exserit orbe seu magis, ignicomi candentia terga Leonis cum quatit, hoc canibus blandis inviscerat aestus, exhalat seu terra sinu, seu noxius aer causa mali, seu cum gelidus non sufficit umor torrida per venas concrescunt semina flammae: quicquid id est, imas agitat sub corde medullas inque feros rictus nigro spumante veneno prosilit, insanos cogens infigere morsus. disce igitur potus medicos curamque salubrem. tunc virosa tibi sumes multumque domabis castorea, attritu silicis lentescere cogens ex ebore huc trito pulvis sectove feratur, admiscensque diu facies concrescere utrumque: mox lactis liquidos sensim superadde fluores, ut non cunctantes haustus infundere cornu inserto possis Furiasque repellere tristes atque iterum blandas canibus componere mentes. sed non Spartanos tantum tantumve Molossos
pascendum catulos: divisa Britannia mittit veloces nostrique orbis venatibus aptos. nec tibi Pannonicae stirpis temnatur origo, nec quorum proles de sanguine manat Hibero. quin etiam siccae Libyes in finibus acres gignuntur catuli, quorum non spreveris usum. quin et Tuscorum non est externa voluptas saepe canum. sit forma illis licet obsita villo dissimilesque habeant catulis velocibus artus, haud tamen iniucunda dabunt tibi munera praedae, namque et odorato noscunt vestigia prato atque etiam leporum secreta cubilia monstrant. horum animos moresque simul naresque sagaces mox referam nunc omnis adhuc narranda supellex venandi cultusque mihi dicendus equorum. cornipedes igitur lectos det Graecia nobis
Cappadocumque notas referat generosa propago armata et palmas superet grex omnis avorum. illis ampla satis levi sunt aequora dorso immodicumque latus parvaeque ingentibus alvi, ardua frons auresque agiles capitisque decori altus honos oculique vago splendore micantes plurima se validos cervix resupinat in armos fumant umentes calida de nare vapores, nec pes officium standi tenet, ungula terram crebra ferit virtusque artus animosa fatigat. quin etiam gens ampla iacet trans ardua Calpes culmina, cornipedum late fecunda proborum. namque valent longos pratis intendere cursus, nec minor est illis Graio quam in corpore forma nec non terribiles spirabile flumen anheli provolvunt flatus et lumina vivida torquent hinnitusque cient tremuli frenisque repugnant, nec segnes mulcent aures, nec crure quiescunt. sit tibi praeterea sonipes, Maurusia tellus quem mittit modo sit gentili sanguine firmus quemque coloratus Mazax deserta per arva pavit et adsiduos docuit tolerare labores. nec pigeat, quod turpe caput, deformis et alvus est ollis quodque infrenes, quod liber uterque, quodque iubis pronos cervis deverberet armos. nam flecti facilis lascivaque colla secutus paret in obsequium lentae moderamine virgae: verbera sunt praecepta fugae, sunt verbera freni. quin et promissi spatiosa per aequora campi cursibus acquirunt commoto sanguine vires paulatimque avidos comites post terga relinquunt. haud secus, effusis Nerei per caerula ventis, cum se Threicius Boreas superextulit antro stridentique sono vastas exterruit undas, omnia turbato cesserunt flamina ponto: ipse super fluctus spumanti murmure fervens conspicuum pelago caput eminet: omnis euntem Nereidum mirata suo stupet aequore turba. horum tarda venit longi fiducia cursus,
his etiam emerito vigor est iuvenalis in aevo. nam quaecumque suis virtus bene floruit annis, non prius est animo quam corpore passa ruinam. pasce igitur sub vere novo farragine molli cornipedes venamque feri veteresque labores effluere adspecta nigri cum labe cruoris. mox laetae redeunt in pectora fortia vires et nitidos artus distento robore formant mox sanguis venis melior calet, ire viarum longa volunt latumque fuga consumere campum. inde ubi pubentes calamos duraverit aestas lactentesque urens herbas siccaverit omnem messibus umorem culmisque aptarit aristas, hordea tum paleasque leves praebere memento: pulvere quin etiam puras secernere fruges cura sit atque toros manibus percurrere equorum, gaudeat ut plausu sonipes laetumque relaxet corpus et altores rapiat per viscera sucos. id curent famuli comitumque animosa iuventus. nec non et casses idem venatibus aptos
atque plagas longoque meantia retia tractu addiscant raris semper contexere nodis et servare modum maculis linoque tenaci. linea quin etiam, magnos circumdare saltus quae possit volucresque metu concludere praedas, digerat innexas non una ex alite pinnas. namque ursos magnosque sues cervosque fugaces et vulpes acresque lupos ceu fulgura caeli terrificant linique vetant transcendere septum. has igitur vario semper fucare veneno curabis niveisque alios miscere colores alternosque metus subtegmine tendere longo. dat tibi pinnarum terrentia milia vultur, dat Libye, magnarum avium fecunda creatrix, dantque grues cycnique senes et candidus anser, dant quae fluminibus crassisque paludibus errant pellitosque pedes stagnanti gurgite tingunt. hinc mage puniceas nativo munere sumes: namque illic sine fine greges florentibus alis invenies avium suavique rubescere luto et sparsos passim tergo vernare colores. his ita dispositis hiemis sub tempus aquosae incipe veloces catulos immittere pratis, incipe cornipedes latos agitare per agros. venemur dum mane novum, dum mollia prata nocturnis calcata feris vestigia servant.
