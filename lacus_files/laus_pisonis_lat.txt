Unde prius coepti surgat mihi carminis ordo quosve canam titulos, dubius feror. hinc tua, Piso, nobilitas veterisque citant sublimia Calpi nomina, Romanas inter fulgentia gentes hinc tua me virtus rapit et miranda per omnes vita modos: quae, si desset tibi forte creato nobilitas, eadem pro nobilitate fuisset. nam quid imaginibus, quid avitis fulta triumphis atria, quid pleni numeroso consule fasti profuerint, cui vita labat? perit omnis in illo gentis honos, cuius laus est in origine sola. at tu, qui tantis animum natalibus aequas, et partem tituli, non summam, ponis in illis, ipse canendus eris: nam quid memorare necesse est, ut domus a Calpo nomen Calpurnia ducat claraque Pisonis tulerit cognomina prima, humida callosa cum pinseret hordea dextra? nec si cuncta velim breviter decurrere possim et prius aethereae moles circumvaga flammae annua bissenis revocabit mensibus astra, quam mihi priscorum titulos operosaque bella contigerit memorare. manus sed bellica patrum armorumque labor veteres decuere Quirites, atque illos cecinere sui per carmina vates.
nos quoque pacata Pisonem laude nitentem exaequamus avis. nec enim, si bella quierunt, occidit et virtus: licet exercere togatae munia militiae, licet et sine sanguinis haustu mitia legitimo sub iudice bella movere. hinc quoque servati contingit gloria civis, altaque victrices intexunt limina palmae. quin age maiorum, iuvenis facunde, tuorum scande super titulos et avitae laudis honores, armorumque decus praecede forensibus actis. sic etiam magno iam tunc Cicerone vigente laurea facundis cesserunt arma togatis. sed quae Pisonum claros visura triumphos olim turba vias impleverat agmine denso, ardua nunc eadem stipat fora, cum tua maestos defensura reos vocem facundia mittit. seu trepidos ad iura decem citat hasta virorum et firmare iubet centeno iudice causas, seu capitale nefas operosa diluis arte, laudibus ipsa tuis resonant fora. dum rapis una iudicis affectum possessaque pectora temptas, victus sponte sua sequitur quocumque vocasti: flet si flere iubes, gaudet gaudere coactus et te dante capit iudex, quam non habet, iram. sic auriga solet ferventia Thessalus ora mobilibus frenis in aperto flectere campo, qui modo non solum rapido permittit habenas quadrupedi, sed calce citat, modo succutit alte flexibiles rictus et nunc cervice rotata incipit effusos in gyrum carpere cursus. quis non attonitus iudex tua respicit ora? quis regit ipse suam, nisi per tua pondera, mentem? nam tu, sive libet pariter cum grandine nimbos densaque vibrata iaculari fulmina lingua, seu iuvat adstrictas in nodum cogere voces et dare subtili vivacia verba catenae, vim Laertiadae, brevitatem vincis Atridae dulcia seu mavis liquidoque fluentia cursu verba nec incluso sed aperto pingere flore, inclita Nestorei cedit tibi gratia mellis. nec te, Piso, tamen populo sub iudice sola mirantur fora sed numerosa laude senatus excipit et meritas reddit tibi curia voces. quis digne referat, qualis tibi luce sub illa gloria contigerit, qua tu, reticente senatu, cum tua bissenos numeraret purpura fasces, Caesareum grato cecinisti pectore numen?
quodsi iam validae mihi robur mentis inesset et solidus primos impleret spiritus annos, auderem voces per carmina nostra referre, Piso, tuas: sed fessa labat mihi pondere cervix et tremefacta cadunt succiso poplite membra. sed nec olorinos audet Pandionis ales parva referre sonos nec, si velit improba, possit sic et aedonia superantur voce cicadae, stridula cum rapido faciunt convicia soli.
quare age, Calliope, posita gravitate forensi, limina Pisonis mecum pete: plura supersunt quae laudare velis inventa penatibus ipsis. huc etiam tota concurrit ab urbe iuventus auditura virum, si quando iudice fesso turbida prolatis tacuerunt iurgia rebus. tunc etenim levibus veluti proludit in armis, compositisque suas exercet litibus artes. quin etiam facilis Romano profluit ore Graecia, Cecropiaeque sonat gravis aemulus urbi. testis, Acidalia quae condidit alite muros, Euboicam referens facunda Neapolis artem. qualis, io superi, qualis nitor oris amoenis vocibus! hinc solido fulgore micantia verba implevere locos, hinc exornata figuris advolat excusso velox sententia torno. magna quidem virtus erat, et si sola fuisset, eloquio sanctum modo permulcere senatum, exonerare pios modo, nunc onerare nocentes sed super ista movet plenus gravitate serena vultus et insigni praestringit imagine visus. talis inest habitus, qualem nec dicere maestum nec fluidum, laeta sed tetricitate decorum possumus: ingenitae stat nobilitatis in illo pulcher honos et digna suis natalibus ora. additur huc et iusta fides et plena pudoris libertas animusque mala ferrugine purus, ipsaque possesso mens est opulentior auro.
quis tua cultorum, iuvenis facunde, tuorum limina pauper adit, quem non animosa beatum excipit et subito iuvat indulgentia censu? quodque magis dono fuerit pretiosius omni, diligis ex aequo, nec te fortuna colentum natalesve movent: probitas spectatur in illis. nulla superborum patiuntur dicta iocorum, nullius subitos affert iniuria risus: unus amicitiae summos tenor ambit et imos. rara domus tenuem non aspernatur amicum raraque non humilem calcat fastosa clientem illi casta licet mens et sine crimine constet vita, tamen probitas cum paupertate iacebit et lateri nullus comitem circumdare quaerit, quem dat purus amor, sed quem tulit impia merces nec quisquam vero pretium largitur amico, quem regat ex aequo vicibusque regatur ab illo, sed miserum parva stipe focilat, ut pudibundos exercere sales inter convivia possit. ista procul labes, procul haec fortuna refugit, Piso, tuam, venerande, domum: tu mitis et acri asperitate carens positoque per omnia fastu inter ut aequales unus numeraris amicos, obsequiumque doces et amorem quaeris amando. cuncta domus varia cultorum personat arte, cuncta movet studium nec enim tibi dura clientum turba rudisve placet, misero quae freta labore nil nisi summoto novit praecedere vulgo sed virtus numerosa iuvat. tu pronus in omne pectora ducis opus, seu te graviora vocarunt seu leviora iuvant. nec enim facundia semper adducta cum fronte placet: nec semper in armis bellica turba manet, nec tota classicus horror nocte dieque gemit, nec semper Gnosius arcum destinat, exempto sed laxat cornua nervo, et galea miles caput et latus ense resolvit. ipsa vices natura subit variataque cursus ordinat, inversis et frondibus explicat annum. non semper fluidis adopertus nubibus aether aurea terrificis obcaecat sidera nimbis: cessat hiemps, madidos et siccat vere capillos ver fugit aestates aestatum terga lacessit pomifer autumnus, nivibus cessurus et undis. ignea quin etiam superum pater arma recondit et Ganymedeae repetens convivia mensae pocula sumit ea, qua gessit fulmina, dextra. temporibus servire decet: qui tempora certis ponderibus pensavit, eum si bella vocabunt, miles erit si pax, positis toga vestiet armis. hunc fora pacatum, bellantem castra decebunt. felix illa dies totumque canenda per aevum, quae tibi, vitales cum primum traderet auras, contulit innumeras intra tua pectora dotes. mira subest gravitas inter fora, mirus omissa paulisper gravitate lepos. si carmina forte nectere ludenti iuvit fluitantia versu, Aonium facilis deducit pagina carmen sive chelyn digitis et eburno verbere pulsas, dulcis Apollinea sequitur testudine cantus, et te credibile est Phoebo didicisse magistro. ne pudeat pepulisse lyram, cum pace serena publica securis exultent otia terris, ne pudeat: Phoebea chelys sic creditur illis pulsari manibus, quibus et contenditur arcus sic movisse fides saevus narratur Achilles, quamvis mille rates Priameius ureret heros et gravis obstreperet modulatis bucina nervis: illo dulce melos Nereius extudit heros pollice, terribilis quo Pelias ibat in hostem.
arma tuis etiam si forte rotare lacertis inque gradum clausis libuit consistere membris et vitare simul, simul et captare petentem, mobilitate pedum celeres super orbibus orbes plectis et obliquis fugientem cursibus urges: et nunc vivaci scrutaris pectora dextra, nunc latus adversum necopino percutis ictu. nec tibi mobilitas minor est, si forte volantem aut geminare pilam iuvat aut revocare cadentem et non sperato fugientem reddere gestu. haeret in haec populus spectacula, totaque ludos turba repente suos iam sudabunda relinquit. te si forte iuvat studiorum pondere fessum non languere tamen lususque movere per artem, callidiore modo tabula variatur aperta calculus et vitreo peraguntur milite bella, ut niveos nigros, nunc et niger alliget albos. sed tibi quis non terga dedit? quis te duce cessit calculus? aut quis non periturus perdidit hostem? mille modis acies tua dimicat: ille petentem, dum fugit, ipse rapit longo venit ille recessu, qui stetit in speculis hic se committere rixae audet et in praedam venientem decipit hostem ancipites subit ille moras similisque ligato obligat ipse duos hic ad maiora movetur, ut citus ecfracta prorumpat in agmina mandra clausaque deiecto populetur moenia vallo. interea sectis quamvis acerrima surgant proelia militibus, plena tamen ipse phalange aut etiam pauco spoliata milite vincis, et tibi captiva resonat manus utraque turba.
sed prius emenso Titan vergetur Olympo, quam mea tot laudes decurrere carmina possint. felix et longa iuvenis dignissime vita eximiumque tuae gentis decus, accipe nostri certus et hoc veri complectere pignus amoris. quod si digna tua minus est mea pagina laude, at voluisse sat est: animum, non carmina, iacto. tu modo laetus ades: forsan meliora canemus et viris dabit ipse favor, dabit ipsa feracem spes animum: dignare tuos aperire Penates, hoc solum petimus. nec enim me divitis auri imperiosa fames et habendi saeva libido impulerunt, sed laudis amor. iuvat, optime, tecum degere cumque tuis virtutibus omne per aevum carminibus certare meis: sublimior ibo, si famae mihi pandis iter, si detrahis umbram. abdita quid prodest generosi vena metalli, si cultore caret? quid inerti condita portu, si ductoris eget, ratis efficit, omnia quamvis armamenta gerat teretique fluentia malo possit ab excusso dimittere vela rudenti?
ipse per Ausonias Aeneia carmina gentes qui sonat, ingenti qui nomine pulsat Olympum Maeoniumque senem Romano provocat ore, forsitan illius nemoris latuisset in umbra quod canit, et sterili tantum cantasset avena ignotus populis, si Maecenate careret. qui tamen haut uni patefecit limina vati nec sua Vergilio permisit carmina soli: Maecenas tragico quatientem pulpita gestu erexit Varium, Maecenas alta tonantis eruit et populis ostendit nomina Graiis. carmina Romanis etiam resonantia chordis, Ausoniamque chelyn gracilis patefecit Horati. o decus, in totum merito venerabilis aevum, Pierii tutela chori, quo praeside tuti non umquam vates inopi timuere senectae.
quod si quis nostris precibus locus, et mea vota si mentem subiere tuam, memorabilis olim tu mihi Maecenas tereti cantabere versu. possumus aeternae nomen committere famae, si tamen hoc ulli de se promittere fas est et deus ultor abest superest animosa voluntas ipsaque nescio quid mens excellentius audet. tu nanti protende manum: tu, Piso, latentem exsere. nos humilis domus, at sincera, parentum et tenuis fortuna sua caligine celat. possumus impositis caput exonerare tenebris et lucem spectare novam, si quid modo laetus adnuis et nostris subscribis, candide, votis. est mihi, crede, meis animus constantior annis, quamvis nunc iuvenile decus mihi pingere malas coeperit et nondum vicesima venerit aestas.
